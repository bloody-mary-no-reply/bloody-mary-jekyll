---
layout: post
title: "Ποιες είναι οι ανάγκες του οργανισμού σε σίδηρο;"
date:   2015-07-29 13:29:50 +0300
categories: ['Αναιμία']
author: Θεώνη Κανελλοπούλου
---

Καθημερινά απομακρύνονται από την κυκλοφορία γηρασμένα ερυθρά αιμοσφαίρια που αποδίδουν περίπου 20-25 mg σιδήρου. Ο σίδηρος αυτός χρησιμοποιείται για τη σύνθεση νέων ερυθρών. Παρόλα αυτά, οι ανάγκες είναι περισσότερες γιατί σε υγιείς ενήλικες αποβάλλεται καθημερινά 1mg σιδήρου, με τη φυσιολογική απόπτωση των επιθηλιακών κυττάρων της επιδερμίδας, του βλεννογόνου της γαστρεντερικής και της ουροποιητικής οδού. Επίσης λίγα ερυθρά μπορεί να απομακρυνθούν με τα ούρα και τα κόπρανα.
<!--break-->

Η συνήθης δυτικού τύπου διατροφή περιέχει 10-20mg σιδήρου την ημέρα. Από τη συνολική ποσότητα απορροφάται περίπου 10-15% που αντιστοιχεί σε 1mg περίπου σιδήρου την ημέρα, ποσότητα επαρκής για να καλύψει τις φυσιολογικές καθημερινές απώλειες σιδήρου.

Σε ορισμένες περιπτώσεις οι ανάγκες για σίδηρο είναι μεγαλύτερες

- Γυναίκες με έμμηνο ρύση έχουν απώλειες 15-30mg σιδήρου κάθε μήνα. Άρα οι ημερήσια ανάγκη για σίδηρο αυξάνεται σε 2mg. 
- Παιδιά και έφηβοι
- Aιμοδότες ακόμα
- Aθλητές υψηλών επιδόσεων
- Εγκυμοσύνη, θηλασμός

Στις παραπάνω περιπτώσεις, οι ανάγκες σε σίδηρο μπορεί να αυξηθούν σε 5-7 mg την ημέρα. Επομένως, σε αυτές τις περιπτώσεις η λήψη σιδήρου με τις τροφές δεν καλύπτει τις καθημερινές ανάγκες και ο οργανισμός εξαντλεί τον αποθηκευμένο σίδηρο. Εάν συνυπάρχει αναιμία ή συμπτωματολογία από τη σιδηροπενία μπορεί να χρειαστεί υποκατάσταση με σκευάσματα σιδήρου από το στόμα.

