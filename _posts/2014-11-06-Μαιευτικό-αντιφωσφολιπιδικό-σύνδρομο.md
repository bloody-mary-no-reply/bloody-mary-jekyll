---
layout: post
title: "Μαιευτικό αντιφωσφολιπιδικό σύνδρομο"
date:   2014-11-06 09:28:36 +0300
categories: ['Εγκυμοσύνη']
author: Θεώνη Κανελλοπούλου
---

Το μαιευτικό αντιφωσφολιπιδικό σύνδρομο είναι μία επίκτητη κατάσταση (δηλαδή δεν είναι κληρονομική), το πιθανότερο αυτοάνοσης αιτιολογίας και αποτελεί μία υποκατηγορία του αντιφωσφολιπιδικού συνδρόμου. Εμφανίζεται σε γυναίκες αναπαραγωγικής ηλικίας είτε από την πρώτη κύηση είτε σε γυναίκες που έχουν ήδη επιτυχημένες κυήσεις. Το πρωτοπαθές σχετίζεται μόνο με την κύηση και τα αντισώματα που δημιουργούνται είναι παροδικά και οι γυναίκες συνήθως δεν έχουν αυξημένο κίνδυνο για θρομβώσεις εκτός κύησης.
<!--break-->

Η πιθανότητα θρόμβωσης κατά την κύηση ανέρχεται σε ποσοστό περίπου 5% και εκδηλώνεται με καθέξιν αποβολές σε όλα τα τρίμηνα της κύησης, πρόωρο τοκετό, καθυστερημένη ενδομήτρια ανάπτυξη, προεκλαμψία, ανεπάρκεια πλακούντα και γέννηση νεκρού εμβρύου.

Όταν ανευρίσκονται αντιφωσφολιπιδικά αντισώματα αλλά δεν υπάρχει ιστορικό θρόμβωσης ή αποβολής συνήθως προτείνεται απλή παρακολούθηση ή χορήγηση χαμηλής δόσης ασπιρίνης. Όταν υπάρχει ιστορικό θρόμβωσης, καθέξιν αποβολές πρώτου τριμήνου, καθυστερημένη αποβολή ή σοβαρή προεκλαμψία πρέπει να χορηγείται ηπαρίνη και χαμηλή δόση ασπιρίνης. Ωστόσο, εάν παρά τη προηγούμενη θεραπεία προκύψει αποβολή στην επόμενη κύηση, το πιθανότερο θα χρειαστεί προσθήκη ανοσοκατασταλτικής αγωγής, κυρίως μικρή δόση κορτιζόνης.

