---
layout: post
title: "Μέτρηση anti-Xa στην εγκυμοσύνη"
date:   2016-03-05 09:27:37 +0300
categories: ['Εγκυμοσύνη']
author: Θεώνη Κανελλοπούλου
---

Η εξέταση anti-Xa είναι μία εργαστηριακή μέθοδος που εκτιμά την αναστολή του ενεργοποιημένου παράγοντα Χ (Χα) από την αντιθρομβίνη, στο σημείο ακριβώς που δρα η ηπαρίνη ώστε να έχει αντιπηκτική δράση.
<!--break-->

Ορισμένες γυναίκες λαμβάνουν αντιπηκτική αγωγή με χαμηλού μοριακού βάρους ηπαρίνη στην εγκυμοσύνη σε θεραπευτική δόση λόγω ιστορικού θρομβοεμβολικής νόσου (εν τω βάθει φλεβοθρόμβωση στα κάτω άκρα, πνευμονική εμβολή, άλλη θρόμβωση) ή γυναίκες που έχουν μεταλλικές καρδιακές βαλβίδες, ενώ άλλες γυναίκες λαμβάνουν αντιπηκτική αγωγή σε προφυλακτική δόση λόγω κινδύνου δημιουργίας θρόμβωσης κατά την κύηση ή τη λοχεία (αντιφωσφολιπιδικό σύνδρομο, κληρονομική θρομβοφιλία, κιρσοί κάτω άκρων, άλλοι παράγοντες κινδύνου).

**ΘΕΡΑΠΕΥΤΙΚΑ ΟΡΙΑ** : 0.6-1.2 IU/ml

**ΠΡΟΦΥΛΑΚΤΙΚΑ ΟΡΙΑ** : 0.2.-0.4 IU/ml

Τα παραπάνω όρια συνήθως αφορούν τη ρύθμιση της ενοξαπαρίνης (Clexane), ωστόσο σε άλλες ηπαρίνες όπως τινζαπαρίνη (Innohep) τα κατώτερα όρια προφύλαξης είναι χαμηλότερα σε επίπεδα 0.1IU/ml.

**Αυστηρά η μέτρηση πρέπει να γίνεται 4 ώρες μετά τη χορήγηση της χαμηλού μοριακού βάρους ηπαρίνης ώστε το αποτέλεσμα να είναι αξιολογήσιμο.**

Παρόλο που η ρύθμιση της δόσης της ηπαρίνης υπολογίζεται σύμφωμα με το σωματικό βάρος, ειδικά στις έγκυες όπου υπάρχει αύξηση του σωματικού βάρους λόγω αύξησης του πλάσματος στο αίμα σε ορισμένες περιπτώσεις η αγωγή δε μπορεί να ρυθμιστεί με ασφάλεια γι' αυτό και στην εγκυμοσύνη η παραπάνω εξέταση είναι πολύτιμη. Εκτός από την παρακολούθηση της δόσης κατά την κύηση με anti-Xa, είναι σημαντική η μέτρηση πριν από την αναμενόμενη ημερομηνία τοκετού ώστε να εκτιμηθεί πριν από πόσες ώρες πρέπει να γίνει διακοπή της αγωγής ώστε να ακολουθήσει ο φυσιολογικός τοκετός ή η καισαρική τομή με τη λιγότερη δυνατή αιμορραγία καθώς και για να γίνει με ασφάλεια η επισκληρίδιος αναισθησία.

Άλλες μέθοδοι παρακολούθησης της αντιπηκτικής αγωγής στην κύηση όπως με θρομβοελαστογραφία, μέτρηση τιμών d-dimers, δεν έχουν επίσημα αποδεδειγμένη αποτελεσματικότητα στη σωστή ρύθμιση της δόσης παρά ορισμένες αναφορές στη βιβλιογραφία.

