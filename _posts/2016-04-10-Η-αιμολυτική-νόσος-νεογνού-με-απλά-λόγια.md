---
layout: post
title: "Η αιμολυτική νόσος νεογνού με απλά λόγια"
date:   2016-04-10 16:41:30 +0300
categories: ['Εγκυμοσύνη']
author: Θεώνη Κανελλοπούλου
---

Η αιμολυτική νόσος στο έμβρυο και στο νεογνό είναι αποτέλεσμα καταστροφής των ερυθρών αιμοσφαιρίων του εμβρύου και νεογνού από αντισώματα της μητέρας. Αυτά τα αντισώματα παράγονται όταν ερυθρά αιμοσφαίρια του εμβρύου που εκφράζουν κάποιο αντιγόνο που δεν εκφράζεται στα ερυθρά αιμοσφαίρια της μητέρας εισέρχονται στο αίμα της μητέρας και το ανοσοποιητικό της σύστημα τα αναγνωρίζει ως ξένα.
<!--break-->

Τα αντισώματα αυτά είναι συνήθως IgG και αφορούν αντιγόνα του συστήματος Rh και σπανιότερα άλλα αντιγόνα. Το πιο συχό παράδειγμα είναι η δημιουργία anti-D αντισωμάτων έναντι του αντιγόνου D του συστήματος Rh και συμβαίνει όταν μια μητέρα Rh- κυοφορεί έμβρυο Rh+.

Τα αντισώματα της μητέρας διαπερνούν τον πλακούντα που έχει ως αποτέλεσμα την καταστροφή των ερυθρών αιμοσφαιρίων του εμβρύου, δηλαδή την πρόκληση αιμόλυσης.Ο κίνδυνος και η βαρύτητα της αιμόλυσης είναι μεγαλύτερη όταν η μητέρα είναι ήδη ανοσοποιημένη από προηγούμενη κύηση ή μετάγγιση οπότε και αυξάνει ο τίτλος των αντισωμάτων μετά από επανέκθεση.

Το νεογνό με αιμολυτική νόσο εμφανίζει ίκτερο και η θεραπεία αναλόγως βαρύτητας περιλαμβάνει ενυδάτωση, φωτοθεραπεία και αφαιμαξομετάγγιση.

Ειναι πολύ σημαντική η πρόληψη της αιμολυτικής νόσου όταν είναι εφικτό. Αυτό επιτυγχάνεται με τη χορήγηση anti-D ανοσοαφιρίνης στις Rh- μητέρες και στην προσεκτική μετάγγιση των γυναικών αναπαραγωγικής ηλικίας, ώστε να αποφεύγεται η αλλοανοσοποίηση από μη απολύτως συμβατό αίμα με το φαινότυπο ερυθρών της γυναίκας.

