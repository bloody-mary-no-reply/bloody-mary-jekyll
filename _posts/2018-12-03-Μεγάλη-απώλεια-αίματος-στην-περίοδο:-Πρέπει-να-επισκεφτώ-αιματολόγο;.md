---
layout: post
title: "Μεγάλη απώλεια αίματος στην περίοδο: Πρέπει να επισκεφτώ αιματολόγο;"
date:   2018-12-03 10:33:52 +0300
categories: ['Αιμορραγική Διάθεση']
author: Θεώνη Κανελλοπούλου
---

Πολλές γυναίνες υποφέρουν από μεγάλη αιμορραγία κατά τη διάρκεια της εμμήνου ρύσεως (μηνορραγία), που έχει ως αποτέλεσμα να επηρεάζεται η ποιότητα ζωής τόσο τις ημέρες της περιόδου αλλά και γενικότερα, λόγω έντονης κόπωσης και καταβολής δυνάμεων από τη χρόνια σιδηροπενική αναιμία που προκαλείται.
<!--break-->

Δεν πρέπει να θεωρείται φυσιολογικό και πάντα οι γυναίκες πρέπει να παραπέμπονται για γυναικολογική εκτίμηση (υπέρηχος έσω γενητικών οργάνων - ορμονολογικός έλεγχος). Το ραντεβού με το γυναικολόγο δεν πρέπει να καθυστερεί ειδικά εάν έχει γίνει κάποια αλλαγή, δηλαδή παλαιότερα δεν υπήρχε σημαντική αιμορραγία και πλέον είναι μόνιμο σύμπτωμα σε κάθε περίοδο. Για παράδειγμα ύπαρξη ινομυωμάτων ή πολύποδα μήτρας μπορεί να αποτελούν το αίτιο της μηνορραγίας.

Εάν ο έλεγχος είναι αρνητικός τότε σκόπιμη κρίνεται η εκτίμηση από αιματολόγο ειδικά εάν υπάρχει αιμορραγικό ιστορικό εκτός από τις μηνορραγίες (πχ. συχνές αιμορραγίες από τη μύτη, αιμορραγία μετά από χειρουργία ή οδοντιατρικές επεμβάσεις) ή ιστορικό στην οικογένεια (πχ. η μητέρα ή η αδελφή επίσης έχουν μηνορραγίες). Ο αιματολόγος θα εκτιμήσει προσεκτικά τη γενική αίματος και τον έλεγχο πηκτικότητας και εάν χρειαστεί θα ζητήσει έλεγχο για κληρονομικά νοσήματα που σχετίζονται με αιμορραγική διάθεση όπως είναι η νόσος von Willebrand.

