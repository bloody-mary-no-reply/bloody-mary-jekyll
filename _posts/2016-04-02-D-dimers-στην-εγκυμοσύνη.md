---
layout: post
title: "D-dimers στην εγκυμοσύνη"
date:   2016-04-02 07:59:10 +0300
categories: ['Εγκυμοσύνη']
author: Θεώνη Κανελλοπούλου
---

Η εξέταση D-dimers είναι πολύ σημαντική στη διάγνωση της θρομβοεμβολικής νόσου (εν τω βάθει φλεβοθρόμβωση κάτω άκρων, πνευμονική μεβολή) και στη λήψη απόφασης για άμεση έναρξη αντιπηκτικής αγωγής.
<!--break-->

H εγκυμοσύνη δημιουργεί μια υπερπηκτική κατάσταση και έχει παρατηρηθεί μια σταδιακή αύξηση των επιπέδων D-dimers ακόμα και σε μία φυσιολογική κύηση.

Σε μελέτες που έγινε σύγκριση των επιπέδων D-dimers σε μη έγκυες υγιείς γυναίκες και σε έγκυες αντίστοιχης ηλικίας χωρίς ιστορικό θρόμβωσης ή άλλης κύησης αναδείχθηκε ότι οι έγκυες σε ορισμές περιπτώσεις είχαν υψηλότερες τιμές από το ανώτερο φυσιολογικό όριο των 500 ng/mL και πιο συγκεκριμένα έως 1000 ng/mL στο πρώτο τρίμηνο, έως 1300 ng/mL στο δεύτερο τρίμηνο και έως 1700 ng/mL στο τρίτο τρίμηνο.

Η παραπάνω παρατήρηση σημαίνει ότι όταν ένας ιατρός ζητάει την εξέταση D-dimers στην κύηση πρέπει να είναι πολύ προσεκτικός γιατί με τα φυσιολογικά όρια που έχουν ορισθεί, στις έγκυες μπορεί να υπάρχουν "ψευδώς θετικές τιμές" κάτι που μπορεί να οδηγήσει σε λανθασμένη διάγνωση θρόμβωσης εάν δε συνυπάρχει ισχυρή κλινική υποψία.

**Η εξέταση D-dimers δεν πρέπει από μόνη της να οδηγεί στην απόφαση για έναρξη αντιπηκτικής αγωγής ή εξέταση για ρύθμιση της δοσολογίας αντιπηκτικής αγωγής.**

