---
layout: post
title: "Υψηλός αιματοκρίτης στα παιδιά"
date:   2022-08-09 20:29:09 +0300
categories: ['Υψηλός Αιματοκρίτης']
author: Θεώνη Κανελλοπούλου
---

Τα τελειόμηνα νεογνά συνήθως έχουν υψηλές τιμές αιματοκρίτη το πρώτο μήνα ζωής τους σε σχέση με τους επόμενους μήνες με φυσιολογικές τιμές που κυμαίνονται από 42-65%. Τα ερυθροκύτταρα είναι συνήθως μεγαλύτερου μεγέθους μέχρι να ωριμάσει η αιμοποίηση από το μυελό των οστών. Τους επόμενους μήνες υπάρχει σταδιακή ελάττωση στην οποία μπορεί να συμμετέχει και σιδηροπενία ώστε μετά τον 6ο μήνα ζωής να θεωρούνται φυσιολογικές τιμές αιματοκρίτη 31-41%.
<!--break-->

Επομένως, σε ένα νεογνό συνήθως πρέπει να γίνει διερεύνηση εάν ο αιματοκρίτης τον πρώτο μήνα ζωής είναι \>65%. Η συγγενής ερυθροκυττάρωση ή άλλα κληρονομικά αίτια είναι εξαιρετικά σπάνια και συνήθως ο υψηλός αιματοκρίτης οφείλεται σε υποξία που τις περισσότερες φορές σχετίζεται με συγγενή καρδιοπάθεια.

Σε παιδιά μεγαλ΄ύτερης ηλικίας τα αίτια υψηλού αιματοκρίτη στο μεγαλύτερο ποσοστό είναι επίσης αντιδραστικά κυρίως λόγω συγγενούς καρδιοπάθειας, χρόνιας αναπνευστικής νόσου ή ηπατοπάθειας αν και τις περισσότερες φορές τα νοσήματα αυτά είναι ήδη γνωστά. Ωστόσο, σε ένα παιδί ηλικίας 6-12 ετών με τιμή Ht\>43% που δεν είναι αφυδατωμένο πρέπει με τη βοήθεια του παιδιάτρου να γίνει καλή κλινική εξέταση και να ζητηθεί εργαστηριακός έλεγχος όπως επίσης και υπέρηχος καρδιάς. Και στις ηλικίες αυτές, αίτια ερυθροκυττάρωσης που οφείλονται σε μεταλλάξεις που οδηγούν σε μυελοϋπερπλαστικά νοσήματα είναι εξαιρετικά σπάνια και έλεγχος πρέπει να γίνει αφού αποκλειστούν άλλα αίτια.

