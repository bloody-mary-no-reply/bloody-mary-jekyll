---
layout: post
title: "Ομοκυστεΐνη και εγκυμοσύνη"
date:   2017-04-22 08:03:17 +0300
categories: ['Εγκυμοσύνη']
author: Θεώνη Κανελλοπούλου
---

Τα υψηλά επίπεδα ομοκυστεΐνης είναι ένας γνωστός παράγοντας θρομβοφιλίας που κυρίως σχετίζεται με αύξηση του καρδιαγγειακού κινδύνου. H υψηλή ομοκυστεΐνη μπορεί να οφείλεται στον τρόπο ζωής και κυρίως σε δίαιτα φτωχή σε φυλικό οξύ ή σε κληρονομικούς παράγοντες (μεταλλαγές στο MTHFR) που παρατηρούνται πολύ συχνά.Η προσπάθεια ελάττωσης της ομοκυστεΐνης βασίζεται στη μεσογειακή δίαιτα που συμπεριλαμβάνει άφθονα φρούτα και λαχανικά, τα οποία έχουν μεγάλη περιεκτικότητα σε φυλικό οξύ.
<!--break-->

Στην εγκυμοσύνη μεγαλύτερος κίνδυνος υπάρχει στο 1ο τρίμηνο, όπου οι ανάγκες σε φυλικό οξύ είναι μεγαλύτερες. Υψηλά επίπεδα ομοκυστεΐνης σπανίως έχουν ενοχοποιηθεί για υπογονιμότητα ή αποβολές τις πρώτες εβδομάδες της κύησης.

Σε γυναίκες με ιστορικό υπογονιμότητας και αποβολών τις πρώτες εβδομάδες πρέπει να γίνεται μέτρηση ομοκυστεΐνης και διόρθωσή της με καθημερινή λήψη φυλικού οξεός ή επιλεκτικά και άλλων βιταμινών (κυρίως συμπλέγματος Β). Σε επόμενη κύηση, πρέπει να γίνεται επανέλεγχος της ομοκυστεΐνης. Ο αιματολόγος θα κρίνει εάν υπάρχουν κι άλλοι παράγοντες κινδύνου θρομβοφιλίας και θα απαιτηθεί κατά τη διάρκεια της κύησης χορήγηση χαμηλής δόσης ασπιρίνης ή αντιπηκτικής αγωγής.

Ωστόσο, η ισορροπημένη δίαιτα και ο υγιεινός τρόπος ζωής (άσκηση, διακοπή καπνίσματος, διατήρηση φυσιολογικού σωματικού βάρους) είναι οι πιο σημαντικοί παράγοντες να διατηρείται η ομοκυστεΐνη σε χαμηλά επίπεδα.

