---
layout: post
title: "Κάπνισμα στην εγκυμοσύνη. Κίνδυνοι για το έμβρυο και το νεογνό."
date:   2015-11-22 15:07:23 +0300
categories: ['Εγκυμοσύνη']
author: Θεώνη Κανελλοπούλου
---

Το κάνισμα στην εγκυμοσύνη είναι ένας αναγνωρισμένος παράγοντας κινδύνου για εμφάνιση επιποκών της κύησης που κυρίως αφορούν πρόωρο τοκετό και υπολειπόμενη ανάπτυξη εμβρύου με αποτέλεσμα γέννηση νεογνών μικρού σωματικού βάρους (\<2500gr).Παράλληλα αυξάνει τον κλινδυνο για πρόωρη ρήξη υμένων, αποκόλληση πλακούντα ή εμφάνιση προδρομικού πλακούντα. Επίσης έχει συσχετιστεί με υπογονιμότητα και αποβολές πρώτου τριμήνου (ειδικά εάν συνυπάρχουν άλλοι παράγοντες κινδύνου), αλλά και για αποβολές στα τελευταία τρίμηνα.
<!--break-->

Ο κύριος μηχανισμός πρόκλησης των παραπάνω επιπλοκών είναι η επηρεασμένη οξυγόνωση του εμβρύου και διαταραχές στην αιμάτωση του πλακούντα.

Σημαντικό ρόλο παίζει ο αριθμός των τσιγάρων που καταναλώνονται σε ημερήσια βάση και τα έτη καπνίσματος. Εκτός από τη νικοτίνη συμμετέχουν στον αυξημένο κίνδυνο και όλοι οι άλλοι τοξικοί παράγοντες στους οποίους εκτίθεται η καπνίστρια έγκυος. Εκτός από το ενεργό κάπνισμα φαίνεται ότι αυξημένος κίνδυνος υπάρχει και στις παθητικές καπνίστριες. Η επίδραση των σκευασμάτων νικοτίνης ή του ηλεκτρονικού τσιγάρου δεν έχει ακόμα μελετηθεί εκτενώς.

Εκτός από τους κινδύνους στο έμβρυο και στη μητέρα κατά την εγκυμοσύνη το κάπνισμα επιδρά και στο νεογνό. Καπνίστριες μητέρες που θηλάζουν παράγουν μικρότερη ποσότητα γάλακτος, μικρής περιεκτικότητας σε λίπος και για μικρή χρονική διάρκεια στη λοχεία, ενώ τα νεογνά που θηλάζουν αμέσως μετά από κάπνισμα τσιγάρου είναι ανήσυχα και παρουσιάζουν διαταραχές ύπνου. Στα νεογνά έχει αναφερθεί αυξημένη επίπτωση εμφάνισης διαταραχών στην αναπνευστική λειτουργία, συχνές λοιμώξεις αναπνευστικού, άσθμα, ατοπία, όπως επίσης και αυξημένος κίνδυνος ξαφνικού θανάτου νεογνών αγνώστης αιτιολογίας.

Για όλους τους παραπάνω λόγους μέλλουσες μαμάδες διακόψτε το κάπνισμα ή ζητείστε άμεσα βοήθεια σε ειδικά ιατρεία διακοπής καπνίσματος!

