---
layout: post
title: "Προεκλαμψία και άλλα υπερτασικά σύνδρομα της κύησης"
date:   2015-07-15 14:39:51 +0300
categories: ['Εγκυμοσύνη']
author: Θεώνη Κανελλοπούλου
---

Η προεκλαμψία αφορά ένα σύνδρομο που συνήθως εκδηλώνεται μετά την 20 εβδομάδα της κύησης. Χαρακτηρίζεται από εμφάνιση υπέρτασης (συνήθως συνδυάζεται με πρωτεϊνουρία, όχι απαραίτητα) σε γυναίκες χωρίς ιστορικό υπέρτασης. Σοβαρή υπέρταση και ευρήματα και από άλλα όργανα (συνήθως ήπαρ-νεφροί) θεωρούνται σοβαρές εκδηλώσεις της νόσου. Ωστόσο και σε γυναίκα με ιστορικό υπέρτασης, όταν υπάρχει εμφάνιση πρωτεϊνουρίας ή δυσλειτουργίας άλλων οργάνων καθώς και επιδείνωση της υπέρτασης μετά την 20η εβδομάδα της κύησης πρέπει να γίνει διερεύνηση για το ενδεχόμενο της προεκλαμψίας.
<!--break-->

Η εκλαμψία είναι σοβαρή μορφή προεκλαμψίας που συνδυάζεται με νευρολογικά συμπτώματα, κυρίως σπασμούς.Το σύνδρομο HELLP πιθανότατα αφορά μια σοβαρή μορφή προεκλαμψίας, που συνδυάζεται με επηρεασμένη ηπατική λειτουργία, θρομβωτική μικροαγγειοπάθεια και θρομβοπενία.Η προεκλαμψία εμφανίζεται περίπου στο 5% των κυήσεων ενώ η εκλαμψία και το σύνδρομο HELLP είναι εξαιρετικά σπάνια.

Οι περισσότερες περιπτώσεις εκδηλώνονται μετά την 34η εβδομάδα της κύησης και συνήθως το σύνδρομο αποκαθίσταται με την πρόκληση τοκετού. Κίνδυνοι υπάρχουν τόσο για τη μητέρα όσο και για το μωρό, ωστόσο εντατική παρακολούθηση από εξειδικευμένα κέντρα και έμπειρους ιατρούς ελαχιστοποιεί τους κινδύνους.

