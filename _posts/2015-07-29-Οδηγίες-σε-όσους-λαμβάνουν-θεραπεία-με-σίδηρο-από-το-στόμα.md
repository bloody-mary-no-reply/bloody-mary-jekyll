---
layout: post
title: "Οδηγίες σε όσους λαμβάνουν θεραπεία με σίδηρο από το στόμα"
date:   2015-07-29 13:43:11 +0300
categories: ['Αναιμία']
author: Θεώνη Κανελλοπούλου
---

Η καλύτερη θεραπεία για την αντιμετώπιση της σιδηροπενικής αναιμίας είναι η χορήγηση σιδήρου από το στόμα (δισκία – πόσιμα διαλύματα). Είναι ασφαλής, εύκολη στη χορήγηση, οικονομική και αποτελεσματική. Κυκλοφορούν πολλά διαφορετικά σκευάσματα που διαφέρουν ανάλογα με τη δόση του σιδήρου που περιέχουν, τη γενικότερη σύστασή του, τη χημική μορφή (δισθενής – τρισθενής) και τον τρόπο αποδέσμευσης του σιδήρου (ταχεία ή παρατεταμένη αποδέσμευση).
<!--break-->

Από το συνολικό σίδηρο απορροφάται μια μικρή ποσότητα (10-15%) και η συνιστώμενη δόση είναι 100-200mg στοιχειακού σιδήρου ημερησίως. Για να απορροφηθεί όσο το δυνατόν μεγαλύτερη ποσότητα σιδήρου πρέπει η λήψη να γίνεται με άδειο στομάχι (όχι λήψη φαγητού τουλάχιστον 2 ώρες πριν και 2 ώρες μετά). Κυρίως πρέπει να αποφεύγεται η κατανάλωση γαλακτοκομικών (γάλα-τυρί). Δεν πρέπει να λαμβάνονται ταυτόχρονα άλλα φάρμακα κυρίως αντιόξινα και αναστολείς αντλίας πρωτονίων που δίνονται για γαστρίτιδα, δυσπεψία ή έλκος. Σε αντίθεση, η βιταμίνη C βοηθά την απορρόφηση του σιδήρου μέσω του όξινου περιβάλλοντος που δημιουργεί στο στομάχι. Επομένως, για καλύτερη απορρόφηση προτείνεται η λήψη σιδήρου με μια πορτοκαλάδα, το πρωί και μετά από 2 ώρες να ακολουθεί το πρωινό φαγητό.

Η θεραπεία πρέπει να συνεχίζεται τουλάχιστον 3 μήνες μετά την αποκατάσταση της αναιμίας ώστε να αποκατασταθεί το έλλειμμα και στις αποθήκες σιδήρου.

**Η συμμόρφωση είναι πολύ σημαντική. Η συνηθέστερη αιτία αποτυχίας της θεραπείας με σίδηρο είναι η μη συμμόρφωση του ασθενούς!**

