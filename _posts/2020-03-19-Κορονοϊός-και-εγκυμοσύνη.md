---
layout: post
title: "Κορονοϊός και εγκυμοσύνη"
date:   2020-03-19 09:40:16 +0300
categories: ['Εγκυμοσύνη']
author: Θεώνη Κανελλοπούλου
---

Ο ιός COVID-19 έχει μπει πραγματικά στη ζωή μας κι έχει επηρεάσει την καθημερινότητά μας. Επομένως είναι αναμενόμενο οι έγκυες γυναίκες να είναι ιδιαίτερα ανήσυχες για το εάν κινδυνεύουν να νοσήσουν σοβαρά, έαν διατρέχει κίνδυνο το έμβρυο, εάν υπάρχει κίνδυνος να μολυνθεί το νεογνό κατά τον τοκετό κι εάν επιτρέπεται ο θηλασμός.
<!--break-->

Όπως και κάθε νέος ιός τα δεδομένα είναι ελάχιστα και ουσιαστικά τα πρώτα νεογνά των εγκύων που μολύνθηκαν τις πρώτες εβδομάδες της κύησης δεν έχουν ακόμα γεννηθεί. Θα σας παραθέσω τα έως τώρα δεδομένα και στοιχεία που έχουν δημοσιευθεί και από την ένωση RCOG της Αγγλίας.

Ο κίνδυνος για την έγκυο δε φαίνεται να διαφέρει από τις άλλες γυναίκες ίδιας ηλικίας χωρίς συννοσηρότητες και ο μεγαλύτερος αριθμός εγκύων που θα μολυνθούν θα εμφανίσουν ήπια συμπτώματα που θυμίζουν γριππώδη συνδρομή, όπως ξηρός βήχας και πυρετός. Πιο σοβαρά συμπτώματα όπως δύσπνοια λόγω πνευμονίας είναι σπάνια.

Έχουν αναφερθεί μόλις δύο περιστατικά μετάδοσης του ιού από τη μητέρα στο νεογνό, το φαινόμενο που ονομάζεται "κάθετη μετάδοση". Ωστόσο, δεν είναι σαφές κατά πόσο η μετάδοση έγινε πριν το τοκετό και το πιθανότερο θεωρείται ότι έγινε αμέσως μετά τον τοκετό. Όλα τα έως τώρα δεδομένα συνηγορούν ότι το έμβρυο δεν είναι εκτεθειμένο κατά τη διάρκεια της κύησης. Σε μικρές μελέτες που ελήφθησαν δείγματα αμνιακού υγρού, ομφάλιου λώρου και επιχρίσματα φαρυγγικού επιχρίσματος από νεογνά μητέρων θετικών στον ιό ήταν αρνητικά. Επομένως, φαίνεται ότι ο ιός δε μεταδίδεται δια μέσου του πλακούντα. Επίσης, αφού δε θεωρείται πιθανό να μεταδίδεται ο ιός στο έμβρυο δεν αναμένεται να δημιουργεί προβλήματα στην ανάπτυξη του εμβρύου ή συγγενείς ανωμαλίες.

Δεν υπάρχουν έως τώρα δεδομένα ότι υπάρχει αυξημένος κίνδυνος αποβολής λόγω λοίμωξης της εγκύου από τον κορονοϊό COVID-19. Παλαιότερες επιδημίες κορονοϊών στην Ασία (SARS, MERS), επίσης δε συσχετίστηκαν με πρώιμες αποβολές. Σχετικά με άλλες μαιευτικές επιπλοκές έχουν αναφερθεί ορισμένα περιστατικά για γέννηση πρόωρων νεογνών στην Κίνα, παρόλα αυτά θεωρείται περισσότερο πιθανό να επισπεύθηκε ο τοκετός από το μαιευτήρα λόγω νόσησης της μητέρας.

Σχετικά με το θηλασμό, δε φαίνεται ο ιός να μεταδίδεται με το θηλασμό. Ωστόσο, εάν η μητέρα έχει μολυνθεί, ειδικά εάν είναι συμπτωματική, έχει μεγάλο φορτίο του ιού και επομένως υπάρχει μεγάλος κίνδυνος να μεταδοθεί ο ιός στο νεογνό λόγω στενής επαφής. Επομένως, η απόφαση για θηλασμό πρέπει να εξατομικεύεται.

Συμπερασματικά, με τα υπάρχοντα δεδομένα δεν υπάρχει λόγος πανικού και ιδιαίτερης ανησυχίας. Ωστόσο, πρέπει όλες οι έγκυες να τηρούν τους κανόνες υγιεινής και να παραμένουν στο σπίτι μειώνοντας το κίνδυνο έκθεσης στον ιό ειδικά την παρούσα χρονική στιγμή που φαίνεται ότι βρισκόμαστε στην κορύφωση της επιδημίας και με τα πρώτα ύποπτα συμπτώματα πρέπει άμεσα να επικοινωνούν με το γυναικολόγο-μαιευτήρα τους και να λάβουν τις απαραίτητες οδηγίες.

