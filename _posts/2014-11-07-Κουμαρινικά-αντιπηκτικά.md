---
layout: post
title: "Κουμαρινικά αντιπηκτικά"
date:   2014-11-07 08:53:31 +0300
categories: ['Αντιπηκτική Αγωγή']
author: Θεώνη Κανελλοπούλου
---

Τα κουμαρινικά είναι φάρμακα που χορηγούνται από το στόμα και ανήκουν στην κατηγορία των αντιπηκτικών, δηλαδή προστατεύουν από τη δημιουργία θρόμβωσης. Στην Ελλάδα κυκλοφορεί η ασενοκουμαρόλη (Sintrom) και η βαρφαρίνη (Panwarfin).
<!--break-->

Χορηγούνται σε ασθενείς με ιστορικό φλεβικής θρόμβωσης -πνευμονικής εμβολής ή αρτηριακής εμβολής και προληπτικά σε όσους έχουν μεταλλικές βαλβίδες στην καρδιά ή σε επιλεγμένους ασθενείς με κολπική μαρμαρυγή.

Η θεραπευτική δόση του φαρμάκου εξατομικεύεται ανάλογα με την πάθηση και τον ασθενή και ο έλεγχος της θεραπευτικής δόσης πρέπει να ελέγχεται ανά τακτά χρονικά διαστήματα με εργαστηριακές μεθόδους: Το χρόνο προθρομβίνης – INR. Η εξέταση γίνεται με λήψη φλεβικού αίματος ή τα τελευταία χρόνια και με τριχοειδικό αίμα από το ίδιο τον ασθενή στην οικεία του. Συνήθης στόχος του INR είναι 2,5 – 3.

Είναι πολύ σημαντική η σωστή ρύθμιση και ο τακτικός έλεγχος γιατί πολύ χαμηλές ή πολύ υψηλές INR μπορεί να έχουν ως αποτέλεσμα θρόμβωση ή αιμορραγία αντιστοίχως. Κάθε ασθενής που λαμβάνει αντιπηκτικά πρέπει να ενημερώνει το θεράποντα ιατρό του για οποιοδήποτε σύμπτωμα αιμορραγίας (πχ. αίμα από τη μύτη, μαύρα κόπρανα, αίμα στα ούρα), μελανιές στο σώμα ή πρήξιμο σε αρθρώσεις, καθώς και πριν από κάθε χειρουργική επέμβαση ή βιοψία, εξαγωγή δοντιού ή ενδοσκοπικό έλεγχο. Επίσης, πρέπει να γνωρίζουν οι γυναίκες αναπαραγωγικής ηλικίας ότι το φάρμακο απαγορεύεται στην κύηση (ειδικά το πρώτο τρίμηνο).

Για τη σωστή ρύθμιση των επιπέδων του φαρμάκου (έλεγχος με INR) είναι πολύ σημαντικό να τηρείται μια ισορροπημένη δίαιτα σε βιταμίνη Κ, αφού τα κουμαρινικά αντιπηκτικά ανταγωνίζονται τη βιταμίνη Κ η οποία βρίσκεται στα τρόφιμα σε ποικίλη περιεκτικότητα. Επομένως, δεν πρέπει να υπάρχουν μεγάλες διακυμάνσεις της λαμβανόμενης βιταμίνης Κ ανά ημέρα αλλά να γίνεται συνδυασμός των τροφών αναλόγως της περιεκτικότητάς τους. Επιπλέον, η δοσολογία του φαρμάκου μπορεί να χρειαστεί τροποποίηση μετά από την έναρξη καινούριου φαρμάκου, μετά από λοίμωξη ή μετά από χορήγηση εμβολίων.

Είναι σημαντικό το φάρμακο να λαμβάνεται καθημερινά την ίδια ώρα με ΣΥΝΕΠΕΙΑ !!!

