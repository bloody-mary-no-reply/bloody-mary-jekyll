---
layout: post
title: "Έλεγχος θρομβοφιλίας και IVF"
date:   2019-12-29 10:31:20 +0300
categories: ['Εγκυμοσύνη']
author: Θεώνη Κανελλοπούλου
---

Ένα βασικό ερώτημα που απασχολεί πολλές γυναίκες πριν την έναρξη IVF είναι κατά πόσο χρειάζεται να γίνει ένας πλήρης έλεγχος θρομβοφιλίας, εξετάσεις με υψηλό κόστος αφού κατά ένα μεγάλο μέρος δεν καλύπτονται από τα ασφαλιστικά ταμεία. Η απάντηση δεν είναι εύκολη γιατί δεν υπάρχει ομοφωνία και στις διεθνείς κατευθυντήριες οδηγίες ο παραπάνω έλεγχος δεν ενθαρρύνεται.
<!--break-->

Επομένως πρέπει κάθε γυναίκα να αξιολογείται διαφορετικά, τόσο το ιστορικό της και οι παράγοντες θρομβωτικού κινδύνου, αλλά και ο λόγος που γίνεται η εξωσωματική.

Γενικές οδηγίες / Συστάσεις:

- Έλεγχος για κληρονομικά και επίκτητα αίτια θρομβοφιλίας σε ασυμπτωματικές νέες γυναίκες γενικά δεν προτείνεται
- Έλεγχος για αντιφωσφολιπιδικό σύνδρομο πρέπει να διενεργηθεί σε γυναίκες με ιστορικό καθ' έξιν αποβολών πριν την έναρξη IVF
- Έλεγχος για κληρονομικά αίτια θρομβοφιλίας πρέπει να διενεργηθεί σε γυναίκες με κληρονομικό ιστορικό θρομβοεμβολικής νόσου σε συγγενείς 1ου βαθμού. O έλεγχος πρέπει να περιλαμβάνει μεταλλάξεις στα γονίδια FV-Leiden, FII20210, αντιθρομβίνη, πρωτεΐνη C και S.
- Σε γυναίκες με ιστορικό υποτροπιάζουσας θρομβοεμβολικής νόσου πρέπει να διενεργηθεί πλήρης έλεγχος θρομβοφιλίας (κληρονομικά και επίκτητα αίτια) όπως επίσης και σε γυναίκες με επεισόδιο θρόμβωσης χωρίς σαφή αιτία που το προκάλεσε.
- Έλεγχος για κληρονομικά αίτια και αντιφωσφολιπιδικό σύνδρομο πιθανόν να έχει ένδειξη σε γυναίκες με πολλαπλές αποτυχημένες προσπάθειες εμφύτευσης μετά από IVF.
 &nbsp;

Οι παραπάνω συστάσεις είναι ως μια αρχική προσέγγιση, πάντα όμως πρέπει η εκτίμηση των παραγόντων θρομβοεμβολκκού κινδύνου πριν από την προσπάθεια IVF να γίνει από ειδικό γιατρό. Δεν πρέπει να ξεχνάμε ότι οι εργαστηριακές εξετάσεις δε λύνουν το πρόβλημα. Δηλαδή ένα θετικό αποτέλεσμα μπορεί να υποδηλώνει ένα χαμηλό κίνδυνο που να μην καθιστά αναγκαία την αντιπηκτική αγωγή. Ωστόσο, ο έλεγχος μπορεί να είναι αρνητικός και να υπάρχουν άλλοι παράγοντες πιο σοβαροί όπως ηλικία \>40 έτη, αυξημένο σωματικό βάρος, κιρσοί στα κάτω άκρα όπου εκεί να υπάρχει ένδειξη για αντιπηκτική αγωγή.

