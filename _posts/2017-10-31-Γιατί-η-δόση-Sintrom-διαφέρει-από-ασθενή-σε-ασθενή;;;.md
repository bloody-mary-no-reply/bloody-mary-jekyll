---
layout: post
title: "Γιατί η δόση Sintrom διαφέρει από ασθενή σε ασθενή;;;"
date:   2017-10-31 10:18:25 +0300
categories: ['Αντιπηκτική Αγωγή']
author: Θεώνη Κανελλοπούλου
---

Η θεραπεία με κουμαρινικά (ασενοκουμαρόλη/Sintrom, βαρφαρίνη/Panwarphin) δε ρυθμίζεται αναλόγως με την ποσότητα σε mg αλλά με την παράταση του χρόνου προθρομβίνης. Αναλόγως με το νόσημα υπάρχει κάποιος "στόχος" INR που συνήθως κυμαίνεται από 2-3 για την κολπική μαρμαρυγή και την θρομβοεμβολική νόσο και 2.5-3.5 για ασθενείς με μεταλλικές βαλβίδες καρδιάς.
<!--break-->

Όμως η δοσολογία του φαρμάκου διαφέρει μεταξύ των ασθενών που έχουν ίδιο στόχο INR. Οι περισσότεροι ασθενείς ρυθμίζονται με δόση 1-4mg ασενοκουμαρόλης ημερησίως , δηλαδή με 1/4 έως 1 tab σύμφωνα με το ευρέως χρησιμοποιούμενο σκεύασμα στην Ελλάδα, δηλαδή το Sintrom. Ωστόσο, υπάρχουν ασθενείς που είναι δύσκολο να ρυθμιστούν με τις συνήθεις δόσεις και απαιτείται η καθημερινή λήψη 2-3 tab ημερησίως ή ελάχιστη δόση που κυμαίνεται σε 1/8 tab κάθε μέρα ή ανά δύο ημέρες.

Σε περιπτώσεις όπου απαιτείται μεγάλη δόση σε mg συνήθως υπάρχει μια γενετική προδιάθεση για αντοχή στα κουμαρινικά καθώς μπορεί να συμμετέχουν ειδικές διατροφικές συνήθειες που περιλαμβάνουν τρόφιμα πλούσια σε βιατμίνη Κ. Στην αντίθετη περίπτωση όπου με ελάχιστες δόσεις φαρμάκου επιτυγχάνεται μεγάλη παράταση INR μπορεί να ευθύνεται η συγχορήγηση κάποιου φαρμάκου και είναι συχνό φαινόμενο σε ηλικιωμένους ασθενείς που μπορεί να συμμετέχει ποικίλλου βαθμού νεφρική ή ηπατική ανεπάρκεια. Επίσης, σε ορισμένες περιπτώσεις μπορεί να συμμετέχει γενετική προδιάθεση ευαισθησίας στα κουμαρινικά.

Στις παραπάνω περιπτώσεις που υπάρχει δυσκολία ρύθμισης στο φάρμακο έχει θέση ο εργαστηριακός έλεγχος γονιδίων που εμπλέκονται και αναλόγως μπορεί να προκαλούν αντοχή ή ευαισθησία στο φάρμακο. Εάν σε επαναλμβανόμενες μετρήσεις οι τιμές INR είναι εκτός στόχου το προτιμότερο είναι να αναζητηθεί εναλλακτικός τρόπος αντιπηκτικής αγωγής.

