---
layout: post
title: "Υψηλός αιματοκρίτης και θεραπεία"
date:   2016-04-10 19:29:46 +0300
categories: ['Υψηλός Αιματοκρίτης']
author: Θεώνη Κανελλοπούλου
---

Ο υψηλός αιματοκρίτης μπορεί να οφείλεται σε μυελοϋπερπλαστικό νόσημα του μυελού των οστών (δηλαδή πρωτοπαθές φαινόμενο) οπότε και ονομάζεται αληθής πολυκυτταραιμία ενώ συνηθέστερα αφορά αποτέλεσμα άλλων νοσημάτων (δηλαδή δευτεροπαθές φαινόμενο) με συχνότερο τη συνύπαρξη αναπνευστικής ανεπάρκειας.
<!--break-->

Στην περίπτωση της αληθούς πολυκυτταραιμίας η ενδεδειγμένη θεραπεία είναι αφαιμάξεις ανά τακτά χρονικά διαστήματα και/ή χορήγηση φαρμάκων όπως υδροξυουρίας και ιντερφερόνης.

Όταν η αύξηση του αιματοκρίτη είναι δευτεροπαθής τότε πρέπει να αντιμετωπιστεί η υποκείμενη αιτία:

- άφθονη λήψη υγρών η ενδοφλέβια χορήγηση ορών σε περίπτωση αφυδάτωσης
- χορήγηση οξυγόνου, βρογχοδιασταλτικών ή άλλης αγωγής σε περίπτωση χρόνιας αποφρακτικής πνευμονοπάθειας
- διακοπή καπνίσματος
- απώλεια σωματικού βάρους σε περιπτώσεις νοσογόνου παχυσαρκίας
- χειρουργική αφαίρεση νεοπλασμάτων που υπερπαράγουν ερυθροποιητίνη
- χειρουργική αποκατάσταση αρτηριοφλεβωδών επικοινωνιών

Στις παραπάνω περιπτώσεις διενέργεια αφαιμάξεων είναι επιβοηθητική ειδικά όταν λόγω του υψηλού αιματοκρίτη υπάρχουν συμπτώματα (πχ. ζάλη, κεφαλαλγία) για άμεση μείωση του αιματοκρίτη αλλά και για διατήρηση χαμηλότερων τιμών αφού λόγω της απώλειας σιδήρου με τις αφαιμάξεις καταστέλλεται σε ένα βαθμό η αιμοποίηση.

