---
layout: post
title: "Κορονοϊός και αντιπηκτική αγωγή"
date:   2020-03-20 13:43:51 +0300
categories: ['Αντιπηκτική Αγωγή']
author: Θεώνη Κανελλοπούλου
---

Μπορεί ο κορονοϊός να επηρεάσει τη θεραπεία με αντιπηκτική αγωγή ή όσοι λαμβάνουν αντιπηκτική αγωγή είναι πιο ευάλωτοι να αρρωστήσουν από το νέο κορονοϊό COVID-19 είναι συχνά ερωτήματα που απασχολούν τους ασθενείς ειδικά τώρα που αναμένεται και η κορύφωση της πανδημίας στη χώρα μας.
<!--break-->

Οι ασθενείς που λαμβάνουν αντιπηκτική αγωγή δε θεωρούνται υψηλού κινδύνου για σοβαρή νόσηση από COVID-19 λόγω της αντιπηκτικής αγωγής. Ωστόσο, πρέπει να αξιολογείται ο λόγος για τον οποίο χορηγείται η αντιπηκτική αγωγή: Εν τω βάθει φλεβοθρόμβωση, πνευμονική εμβολή, κολπική μαρμαρυγή, μεταλλικές βαλβίδες, άλλα αίτια. Επομένως, στους ασθενείς που λαμβάνουν αντιπηκτική αγωγή υπάρχουν ομάδες υψηλού κινδύνου κυρίως ασθενείς με καρδιαγγειακά νοσήματα ή χρόνια αναπνευστική ανεπάρκεια.

Ιδιαίτερη προσοχή πρέπει να δοθεί σε όσους λαμβάνουν κουμαρινικά (Sintrom, Warfarin). Εάν το INR είναι θεραπευτικό και δεν έχει απαιτηθεί τροποποίηση στη δοσολογία του φαρμάκου για αρκετούς μήνες μπορεί να παραταθεί ο μηνιαίος έλεγχος σε 2-3 μήνες μετά από ενημέρωση και σύμφωνη γνώμη του θεράποντα, ώστε να αποφευχθεί η έξοδος από το σπίτι και πιθανή επαφή στο νοσοκομείο/εργαστήριο με άλλα άτομα που νοσούν. Εφόσον πρέπει να γίνει ο έλεγχος, να επικοινωνήσετε πρώτα με το εργαστήριο που θα κάνετε την εξέταση γιατί πλέον λόγο έκτακτων μέτρων συνήθως απαιτείται ραντεβού για την αιμοληψία ώστε να αποφευχθεί ο συνοστισμός και να γίνει απολύμανση του χώρου μεταξύ των ασθενών. Εφόσον δεν έχετε τη δυνατότητα να μεταβείτε με δικό σας μεταφορικό μέσο ζητήστε εάν υπάρχει η δυνατότητα αιμοληψίας κατοίκον ώστε να αποτραπεί η χρήση μέσων μαζικής μεταφοράς.

Όσοι λαμβάνετε αντιπηκτική αγωγή με κουμαρινικά (Sintrom, Warfarin) πρέπει να θυμάστε ότι μια λοίμωξη μπορεί να επηρεάσει τους χρόνους πήξης και το INR, γι' αυτό πρέπει άμεσα να επικοινωνήσετε με το γιατρό σας, για να σας δώσει κατάλληλες οδηγίες και για τη λοίμωξη (πιθανή θεραπεία - επίσκεψη στον ιατρό για κλινική εξέταση), αλλά και τροποίηση της δοσολογίας του αντιπηκτικού. Ιδανικά πρέπει να γίνει επανέλεγχος INR για να υπάρχει ασφάλεια ότι είναι εντός θεραπευτικών επιπέδων.

Επίσης είναι πολύ σημαντικό να μη γίνει αλλαγή στις διατροφικές συνήθειες στα πλαίσια της παραμονής στο σπίτι, γιατί η αλλαγή στη διατροφή είναι βέβαιο ότι θα επηρεαστεί το INR.

Eπομένως, σε αυτή τη δύσκολη κατάσταση πιο ασφαλή φάρμακα εφόσον μπορούν να επιλεχθούν είναι οι ηπαρίνες χαμηλού μοριακού βάρους και τα νεότερα από του στόματος αντιπηκτικά που δε χρειάζονατι εργαστηριακό έλεγχο και δεν επηρεάζονται με τη διατροφή. Άρα σε ασθενείς με πρόσφατη διάγνωση θρομβοεμβολικής νόσου ή κολπικής μαρμαρυγής που δε σχετίζεται με πρόβλημα στις βαλβίδες μπορούν να επιλεγούν τα νεότερα αντιπηκτικά.

