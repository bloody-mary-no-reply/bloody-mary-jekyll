---
layout: post
title: "Τι είναι το μεταθρομβωτικό σύνδρομο και πώς αντιμετωπίζεται;"
date:   2015-09-21 14:44:16 +0300
categories: ['Θρομβοφιλία']
author: Θεώνη Κανελλοπούλου
---

Το μεταθρομβωτικό σύνδρομο ή αλλιώς μεταφλεβιδικό σύνδρομο είναι μια επιπλοκή της εν τω βάθει θρόμβωσης του φλεβικού δικτύου των κάτω άκρων. Συμβαίνει μετά από θρόμβωση στα κάτω άκρα σε αντίθεση με τα άνω γιατί σημαντικό ρόλο παίζει η βαρύτητα και η όρθια στάση του σώματος.
<!--break-->

To σύνδρομο προκαλείται από τη χρόνια φλεβική απόφραξη λόγω μη πλήρους λύσης των θρόμβων και τη δευτεροπαθή φλεβική βαλβιδική ανεπάρκεια λόγω καταστροφής των βαλβίδων από τους θρόμβους. Σε αυτό συμβάλει η μείωση του μεγέθους των φλεβικών αντιστάσεων κατά τη φλεβική επιστροφή. Μεγαλύτερος κίνδυνος υπάρχει όταν ο θρόμβος δε λυθεί πλήρως και δημιουργηθεί παράπλευρο δίκτυο ή οργανωθεί ο θρόμβος σε συνέχεια με το φλεβικό δίκτυο και στο σημείο αυτό γίνει επανασηραγοποίηση.

Οι περισσότεροι ασθενείς μετά από επεισόδιο οξείας θρόμβωσης θα αναπτύξουν μεταθρομβωτικό σύνδρομο είτε άμεσα είτε ακόμα και μετά από 10 έτη από τη θρόμβωση.

Το πάσχον μέλος είναι οιδηματώδες, επώδυνο, μπορεί να εμφανίζει ψηλαφητή σκληρία και να έχει χρώμα καστανό-γκρίζο ενώ από την κακή αιμάτωση μπορεί να δημιουργηθούν άτονα έλκη.

Επομένως είναι πολύ σημαντική η έγκαιρη διάγνωση της θρόμβωσης στην οξεία φάση και η άμεση έναρξη αντιπηκτικής αγωγής σε θεραπευτικά επίπεδα. Η απόφαση για διακοπή της αντιπηκτικής αγωγής πρέπει να λαμβάνεται από κοινού από αγγειοχειρουργό - αιματολόγο και για την πρόληψη του μεταθρομβωτικού συνδρόμου ή τη μείωση της βαρύτητάς του η απώλεια σωματικού βάρους και η χρήση ελαστικών καλτσών είναι αναγκαία. Σε ορισμένες περιπτώσεις μπορεί να υπάρχει ανάγκη για χορήγηση αντιπηκτικής αγωγής εφ' όρου ζωής.

